<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/Style0001.css" rel="stylesheet" type="text/css"/>
  <title>Pinocchio, Carlo Collodi</title>
</head>

<body>
  <h2 id="heading_id_5">III. Geppetto, tornato a casa, comincia subito a fabbricarsi il burattino e gli mette il nome di Pinocchio. Prime monellerie del burattino.</h2>

  <p>La casa di Geppetto era una stanzina terrena, che pigliava luce da un sottoscala. La mobilia non poteva essere più semplice: una seggiola cattiva, un letto poco buono e un tavolino tutto rovinato. Nella parete di fondo si vedeva un caminetto col fuoco acceso; ma il fuoco era dipinto, e accanto al fuoco c’era dipinta una pentola che bolliva allegramente e mandava fuori una nuvola di fumo, che pareva fumo davvero.</p>

  <p>Appena entrato in casa, Geppetto prese subito gli arnesi e si pose a intagliare e a fabbricare il suo burattino.</p>

  <p class="testo_dialogo">– Che nome gli metterò? – disse fra sé e sé. – Lo voglio chiamar Pinocchio. Questo nome gli porterà fortuna. Ho conosciuto una famiglia intera di Pinocchi: Pinocchio il padre, Pinocchia la madre e Pinocchi i ragazzi, e tutti se la passavano bene. Il più ricco di loro chiedeva l’elemosina.</p>

  <p>Quando ebbe trovato il nome al suo burattino, allora cominciò a lavorare a buono, e gli fece subito i capelli, poi la fronte, poi gli occhi.</p>

  <p>Fatti gli occhi, figuratevi la sua maraviglia quando si accorse che gli occhi si muovevano e che lo guardavano fisso fisso.</p>

  <p>Geppetto, vedendosi guardare da quei due occhi di legno, se n’ebbe quasi per male, e disse con accento risentito:</p>

  <p class="testo_dialogo">– Occhiacci di legno, perché mi guardate?</p>

  <p>Nessuno rispose.</p>

  <p>Allora, dopo gli occhi, gli fece il naso; ma il naso, appena fatto, cominciò a crescere: e cresci, cresci, cresci diventò in pochi minuti un nasone che non finiva mai.</p>

  <p>Il povero Geppetto si affaticava a ritagliarlo; ma più lo ritagliava e lo scorciva, e più quel naso impertinente diventava lungo.</p>

  <p>Dopo il naso, gli fece la bocca.</p>

  <p>La bocca non era ancora finita di fare, che cominciò subito a ridere e a canzonarlo.</p>

  <p class="testo_dialogo">– Smetti di ridere! – disse Geppetto impermalito; ma fu come dire al muro.</p>

  <p class="testo_dialogo">– Smetti di ridere, ti ripeto! – urlò con voce minacciosa.</p>

  <p>Allora la bocca smesse di ridere, ma cacciò fuori tutta la lingua.</p>

  <p>Geppetto, per non guastare i fatti suoi, finse di non avvedersene, e continuò a lavorare.</p>

  <p>Dopo la bocca, gli fece il mento, poi il collo, le spalle, lo stomaco, le braccia e le mani.</p>

  <p>Appena finite le mani, Geppetto senti portarsi via la parrucca dal capo. Si voltò in su, e che cosa vide? Vide la sua parrucca gialla in mano del burattino.</p>

  <p class="testo_dialogo">– Pinocchio!... rendimi subito la mia parrucca!</p>

  <p>E Pinocchio, invece di rendergli la parrucca, se la messe in capo per sé, rimanendovi sotto mezzo affogato.</p>

  <p>A quel garbo insolente e derisorio, Geppetto si fece triste e melanconico, come non era stato mai in vita sua, e voltandosi verso Pinocchio, gli disse:</p>

  <p class="testo_dialogo">– Birba d’un figliuolo! Non sei ancora finito di fare, e già cominci a mancar di rispetto a tuo padre! Male, ragazzo mio, male!</p>

  <p>E si rasciugò una lacrima.</p>

  <p>Restavano sempre da fare le gambe e i piedi.</p>

  <p>Quando Geppetto ebbe finito di fargli i piedi, sentì arrivarsi un calcio sulla punta del naso.</p>

  <p class="testo_dialogo">– Me lo merito! – disse allora fra sé. – Dovevo pensarci prima! Ormai è tardi!</p>

  <p>Poi prese il burattino sotto le braccia e lo posò in terra, sul pavimento della stanza, per farlo camminare.</p>

  <p>Pinocchio aveva le gambe aggranchite e non sapeva muoversi, e Geppetto lo conduceva per la mano per insegnargli a mettere un passo dietro l’altro.</p>

  <p>Quando le gambe gli si furono sgranchite, Pinocchio cominciò a camminare da sé e a correre per la stanza; finché, infilata la porta di casa, saltò nella strada e si dette a scappare.</p>

  <p>E il povero Geppetto a corrergli dietro senza poterlo raggiungere, perché quel birichino di Pinocchio andava a salti come una lepre, e battendo i suoi piedi di legno sul lastrico della strada, faceva un fracasso, come venti paia di zoccoli da contadini.</p>

  <p class="testo_dialogo">– Piglialo! piglialo! – urlava Geppetto; ma la gente che era per la via, vedendo questo burattino di legno, che correva come un barbero, si fermava incantata a guardarlo, e rideva, rideva e rideva, da non poterselo figurare.</p>

  <p>Alla fine, e per buona fortuna, capitò un carabiniere, il quale, sentendo tutto quello schiamazzo e credendo si trattasse di un puledro che avesse levata la mano al padrone, si piantò coraggiosamente a gambe larghe in mezzo alla strada, coll’animo risoluto di fermarlo e di impedire il caso di maggiori disgrazie.</p>

  <p>Ma Pinocchio, quando si avvide da lontano del carabiniere che barricava tutta la strada, s’ingegnò di passargli, per sorpresa, frammezzo alle gambe, e invece fece fiasco.</p>

  <p>Il carabiniere, senza punto smoversi, lo acciuffò pulitamente per il naso (era un nasone spropositato, che pareva fatto apposta per essere acchiappato dai carabinieri), e lo riconsegnò nelle proprie mani di Geppetto; il quale, a titolo di correzione, voleva dargli subito una buona tiratina d’orecchi. Ma figuratevi come rimase quando, nel cercargli gli orecchi, non gli riuscì di poterli trovare: e sapete perché? Perché, nella furia di scolpirlo, si era dimenticato di farglieli.</p>

  <p>Allora lo prese per la collottola, e, mentre lo riconduceva indietro, gli disse tentennando minacciosamente il capo:</p>

  <p class="testo_dialogo">– Andiamo a casa. Quando saremo a casa, non dubitare che faremo i nostri conti!</p>

  <p>Pinocchio, a questa antifona, si buttò per terra, e non volle più camminare. Intanto i curiosi e i bighelloni principiavano a fermarsi lì dintorno e a far capannello.</p>

  <p>Chi ne diceva una, chi un’altra.</p>

  <p class="testo_dialogo">– Povero burattino! – dicevano alcuni, – ha ragione a non voler tornare a casa! Chi lo sa come lo picchierebbe quell’omaccio di Geppetto!...</p>

  <p>E gli altri soggiungevano malignamente:</p>

  <p class="testo_dialogo">– Quel Geppetto pare un galantuomo! ma è un vero tiranno coi ragazzi! Se gli lasciano quel povero burattino fra le mani, è capacissimo di farlo a pezzi!...</p>

  <p>Insomma, tanto dissero e tanto fecero, che il carabiniere rimise in libertà Pinocchio e condusse in prigione quel pover’uomo di Geppetto. Il quale, non avendo parole lì per lì per difendersi, piangeva come un vitellino, e nell’avviarsi verso il carcere, balbettava singhiozzando:</p>

  <p class="testo_dialogo">– Sciagurato figliuolo! E pensare che ho penato tanto a farlo un burattino per bene! Ma mi sta il dovere! Dovevo pensarci prima!...</p>

  <p>Quello che accadde dopo, è una storia da non potersi credere, e ve la racconterò in quest’altri capitoli.</p>
</body>
</html>