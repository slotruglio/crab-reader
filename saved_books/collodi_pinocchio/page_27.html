<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <link href="../Styles/Style0001.css" rel="stylesheet" type="text/css"/>
  <title>Pinocchio, Carlo Collodi</title>
</head>

<body>
  <h2 id="heading_id_28">XXVI. Pinocchio va co’ suoi compagni di scuola in riva al mare, per vedere il terribile Pescecane.</h2>

  <p>Il giorno dopo Pinocchio andò alla scuola comunale.</p>

  <p>Figuratevi quelle birbe di ragazzi, quando videro entrare nella loro scuola un burattino! Fu una risata, che non finiva più. Chi gli faceva uno scherzo, chi un altro; chi gli levava il berretto di mano; chi gli tirava il giubbettino di dietro; chi si provava a fargli coll’inchiostro due grandi baffi sotto il naso; e chi si attentava perfino a legargli dei fili ai piedi e alle mani per farlo ballare.</p>

  <p>Per un poco Pinocchio usò disinvoltura e tirò via; ma finalmente, sentendosi scappar la pazienza, si rivolse a quelli, che più lo tafanavano e si pigliavano gioco di lui, e disse loro a muso duro:</p>

  <p class="testo_dialogo">– Badate, ragazzi: io non son venuto qui per essere il vostro buffone. Io rispetto gli altri e voglio essere rispettato.</p>

  <p class="testo_dialogo">– Bravo berlicche! Hai parlato come un libro stampato! – urlarono quei monelli, buttandosi via dalle matte risate: e uno di loro, più impertinente degli altri allungò la mano coll’idea di prendere il burattino per la punta del naso.</p>

  <p>Ma non fece a tempo: perché Pinocchio stese la gamba sotto la tavola e gli consegnò una pedata negli stinchi.</p>

  <p class="testo_dialogo">– Ohi! che piedi duri! – urlò il ragazzo stropicciandosi il livido che gli aveva fatto il burattino.</p>

  <p class="testo_dialogo">– E che gomiti!... anche più duri dei piedi! – disse un altro che, per i suoi scherzi sguaiati, s’era beccata una gomitata nello stomaco.</p>

  <p>Fatto sta che dopo quel calcio e quella gomitata Pinocchio acquistò subito la stima e la simpatia di tutti i ragazzi di scuola: e tutti gli facevano mille carezze e tutti gli volevano un bene dell’anima.</p>

  <p>E anche il maestro se ne lodava, perché lo vedeva attento, studioso, intelligente, sempre il primo a entrare nella scuola, sempre l’ultimo a rizzarsi in piedi, a scuola finita.</p>

  <p>Il solo difetto che avesse era quello di bazzicare troppi compagni: e fra questi, c’erano molti monelli conosciutissimi per la loro poca voglia di studiare e di farsi onore.</p>

  <p>Il maestro lo avvertiva tutti i giorni, e anche la buona Fata non mancava di dirgli e di ripetergli più volte:</p>

  <p class="testo_dialogo">– Bada, Pinocchio! Quei tuoi compagnacci di scuola finiranno prima o poi col farti perdere l’amore allo studio e, forse forse, col tirarti addosso qualche grossa disgrazia.</p>

  <p class="testo_dialogo">– Non c’è pericolo! – rispondeva il burattino, facendo una spallucciata e toccandosi coll’indice in mezzo alla fronte, come per dire: «C’è tanto giudizio qui dentro!».</p>

  <p>Ora avvenne che un bel giorno, mentre camminava verso scuola, incontrò un branco dei soliti compagni, che andandogli incontro, gli dissero:</p>

  <p class="testo_dialogo">– Sai la gran notizia?</p>

  <p class="testo_dialogo">– No.</p>

  <p class="testo_dialogo">– Qui nel mare vicino è arrivato un Pesce-cane, grosso come una montagna.</p>

  <p class="testo_dialogo">– Davvero?... Che sia quel medesimo Pesce-cane di quando affogò il mio povero babbo?</p>

  <p class="testo_dialogo">– Noi andiamo alla spiaggia per vederlo. Vieni anche tu?</p>

  <p class="testo_dialogo">– Io, no: voglio andare a scuola.</p>

  <p class="testo_dialogo">– Che t’importa della scuola? Alla scuola ci anderemo domani. Con una lezione di più o con una di meno, si rimane sempre gli stessi somari.</p>

  <p class="testo_dialogo">– E il maestro che dirà?</p>

  <p class="testo_dialogo">– Il maestro si lascia dire. È pagato apposta per brontolare tutto il giorno.</p>

  <p class="testo_dialogo">– E la mia mamma?...</p>

  <p class="testo_dialogo">– Le mamme non sanno mai nulla, – risposero quei malanni.</p>

  <p class="testo_dialogo">– Sapete che cosa farò? – disse Pinocchio. – Il Pesce-cane voglio vederlo per certe mie ragioni... ma anderò a vederlo dopo la scuola.</p>

  <p class="testo_dialogo">– Povero giucco! – ribatté uno del branco. – Che credi che un pesce di quella grossezza voglia star lì a fare il comodo tuo? Appena s’è annoiato, piglia il dirizzone per un’altra parte, e allora chi s’è visto s’è visto.</p>

  <p class="testo_dialogo">– Quanto tempo ci vuole di qui alla spiaggia? – domandò il burattino.</p>

  <p class="testo_dialogo">– Fra un’ora, siamo bell’e andati e tornati.</p>

  <p class="testo_dialogo">– Dunque, via! e chi più corre, è più bravo! – gridò Pinocchio.</p>

  <p>Dato così il segnale della partenza, quel branco di monelli, coi loro libri e i loro quaderni sotto il braccio, si messero a correre attraverso ai campi; e Pinocchio era sempre avanti a tutti: pareva che avesse le ali ai piedi.</p>

  <p>Di tanto in tanto, voltandosi indietro, canzonava i suoi compagni rimasti a una bella distanza, e nel vederli, ansanti, trafelati, polverosi e con tanto di lingua fuori, se la rideva proprio di cuore. Lo sciagurato in quel momento non sapeva a quali paure e a quali orribili disgrazie andava incontro!...</p>
</body>
</html>